Title: Potrawka z bakłażana i tofu
Date: 2019-05-15
Slug: eggplant-tofu-stew
Summary: Prosta, szybka i sycąca potrawka z bakłażana i tofu – idealna z kaszą jaglaną.
Author: Ewelina Walkusz
Lang: pl
TranslationKey: eggplant-tofu-stew

---

## Potrawka z bakłażana i tofu

![def]

W sklepie były mocno przecenione, dość zmarnowane bakłażany. Jednego uratowałam. Tofu wpadło w rękę w trakcie gotowania.

---

🔹 4 porcje </br>
🔹 Czas przygotowania 25 min*

---

### 🍚 Kaszowy podkład

&emsp; ⬜ 150 g kaszy jaglanej </br>
&emsp; ⬜ woda </br>
&emsp; ⬜ ciut soli </br>

Naprawdę jestem leniwa w kuchni! Nie płuczę kaszy na zmianę zimną i gorącą wodą, nie wykonuję żadnych cudów na kiju 😉  
Kaszę wsypuję do garnuszka, zalewam wrzącą wodą z czajnika na wysokość 2x ponad warstwę kaszy albo i ciut więcej, trochę soli, mały palnik, przykrywka, nawet mieszać nie trzeba.  
(Woda z czajnika, bo mam starą kuchenkę elektryczną i doprowadzenie czegoś na niej do wrzenia trwa wieczność, prędzej sama zacznę wrzeć z niecierpliwości.)

---

### 🍆 Potrawka

&emsp; ⬜ łyżka oleju </br>
&emsp; ⬜ 1 cebula </br>
&emsp; ⬜ sól </br>
&emsp; ⬜ 2 pomidory </br>
&emsp; ⬜ 1 bakłażan </br>
&emsp; ⬜ trochę wody </br>
&emsp; ⬜ przyprawa Knorr "do ziołowego kurczaka" 😉 </br>
&emsp; ⬜ kostka tofu naturalnego

Na patelni rozgrzewamy olej. Wrzucamy pokrojoną w kostkę cebulę. (Teraz wstawiam kaszę.) Trochę soli.  
Dorzucamy pokrojone w kostkę pomidory i bakłażana pokrojonego w kostkę lub podłużne cząstki.  
Podlewamy wodą (tylko tyle, by nam się potrawka nie sfajczyła) i dusimy pod przykrywką. (Teraz jest czas na dodatki.)  
Zdejmujemy przykrywkę, wsypujemy przyprawę, mieszamy, dorzucamy starte na tarce tofu (na tych oczkach jak do sera 🙂).  
Mieszamy i niech jeszcze chwilkę się pogrzeje na patelni (w czasie, gdy na talerze wykładamy kaszę i dodatki 🙂).

---

### 🥑 Dodatki

&emsp; ⬜ 1 awokado </br>
&emsp; ⬜ 1 marynowana papryczka chili </br>
&emsp; ⬜ kilka oliwek </br>
&emsp; ⬜ garść szpinaku </br>

Dojrzałe awokado tuptamy widelcem. Papryczkę i oliwki drobno kroimy i mieszamy z awokado.  
Wykładamy dla efektu na liściach szpinaku. Bo je się też oczami!

---

\* Nikt nie lubi gwiazdek! Ale to dobra gwiazdka! Czas liczyłam od momentu wyciągania składników do wyłożenia dania na talerz, więc chyba nie jest tak źle 🙂

---

Smacznego! 💚

[def]: static/images/eggplant_tofu_stew.jpg
